# Jos otan, en NATO — mutta muussa tapauksessa en vastusta jäsenyyttä


Olen vastustanut koko elinikäni NATO-jäsenyyttä pääasiassa siksi, että koko putka rakentuu kusipääsuurvallan varaan (suurvallan, jota ei ehkä oo enää 50 vuoden kuluttua olemassa nykymuodossaan), ja siksi, että se perustuu lopulta MAD-tason ydinaseuhalle, ja siksi, että mukana on Turkin kaltaista jengiä. Mielestäni esimerkiksi Kurdistan kuuluu kurdeille, ei erdöille.

Nykyään NATO-asioita aprikoidessani huomaan kuitenkin kysyväni itseltäni esimerkiksi seuraavia kysymyksiä:

1. Onko sillä demokraattisella, yhteiskuntasopimukseen perustuvalla yhteiskunnalla, johon Suomi-sanalla yleisesti viitataan, mitään merkitystä?

2. Onko Suomella mitään roolia maailman demokratisoinnissa ja ydinaseriisunnan edistämisessä?

3. Voidaanko roolia harjoittaa johdonmukaisesti ja progressiivisesti eksistentiaalisen (kysymyksessä 1 määritellyn Suomen olemassaolon haastavan) uhan edessä?

4. Kohdistuuko Suomeen eksistentiaalisen tason uhkia?

_(Okei okei, eka kyssäri on kontrollikysymys, jolla karsitaan nihilistit ja vakavasti masentuneet; en oikeasti kysy sitä enää nykyään itseltäni.)_

Mikäli vastaus kysymyksiin 1 tai 2 on **"ei"**, koko Nato-keskustelussa, tai ylipäänsä missään poliittisessa keskustelussa, ei ole mitään mieltä. Tämänkin ketjun lukemisen voi lopettaa nyt.

Jos vastaus kolmeen ekaan kysymykseen on epäröimätön **“kyllä”**, silloin Nato-jäsenyys olisi tietenkin hulluutta.

Sen sijaan jos vastaus kysymykseen 3 on **“ei”**, täytyy rehellisesti ja avoimesti pohtia sitä, mitä vastata kysymykseen 4. Sitä varten koen itse hyödylliseksi jakaa oman ajatteluni kahteen aikaskaalaan: 0-5 vuotta, ja 5+ vuotta.

## Aika ja eksistenssi

On mielestäni selvää, että seuraavan 5+ vuoden kuluessa Suomeen kohdistuu monia vakavia uhkia, esimerkiksi ilmastonmuutos (välittöminä vaikutuksina esimerkiksi sääolosuhteista johtuva yksilöihin kohdistuva lisäkuormitus ja luontokato) ja sen aiheuttamat sekundääriset ilmiöt. Vaikka ilmastonmuutoksen suorat ja välittömät vaikutukset Suomeen eivät ehkä ole erityisen hurjia seuraavien 10-30 vuoden kuluessa, niillä on valtavia vaikutuksia muuhun maailmaan — siihen, joka alkaa rajoiltamme ja arvoyhteisöksemme valitsemamme EU:n rajoilta. Solidaarisuuttamme, yhteistyökykyämme, tinkivaraamme, kykyämme kompromisseihin ja haluamme rakentaa yhdessä Suomea laajempaa tulevaisuutta tullaan puntaroimaan moneen otteeseen, emmekä tule pääsemään helpolla. Demokraattinen yhteiskuntamme voi hajota monista syistä ja monilla tavoilla. Joiten näiltä osin vastaus kysymykseen 4 on aika selvä “kyllä”.

Jos taas mietitään 0-5 vuoden aikaskaalaa, joudutaan pohtimaan sitä, mikä Venäjän 2000-luvun aikana kehittämän aggressiivisen sisä- ja ulkopolitiikan päätepiste tulee olemaan. Siispä kysyn itseltäni lisää kysymyksiä:

7. Sallitaanko Venäjälle voitto Ukrainasta, tarkoittipa se sitten koko Ukrainan tai vain sen itäisten ja eteläisten osien liittämistä Venäjään?

8a. Jos vastaus kysymykseen 7 on **"kyllä"** , lopettaako Venäjä aggressionsa ikiajoiksi (tai edes seuraaviksi 0-5 vuodeksi) siihen?

8b. Jos vastaus kysymykseen 7 on **"ei"**, ollaanko sen estämistä valmiit yrittämään hinnalla millä hyvänsä?

9. Aiheuttaako Venäjä suoraan tai välillisesti eksistenssiuhkan Suomelle tai Suomen viitekehykselle (EU. länsimainen arvoyhteisö) skenaariossa 8a? Entä 8b?

10a. Jos vastaus edelliseen on **"kyllä"**, voidaanko Venäjän Suomeen kohdistamat eksistenssiuhat _välttää_ pelkästään Suomen toimilla?

10b. Voidaanko Suomeen kohdistuvat eksistenssiuhat purkaa ilman Suomen osallisuutta?

10c. Edellyttääkö eksistenssiuhkien purkaminen suoria sotilaallisia operaatioita?


## Jotkut vain ovat syntyneet kusipäiksi

Mä nään asian niin, että jos Venäjän nykyhallinto luikkii tavalla tai toisella Ukrainasta kuin koira veräjästä — tapahtuipa se jotakin liennyttävää off-ramppia pitkin tai sitten tuhoamalla suvereeni Ukraina ja iso osa ukrainalaisista —, se ei todellakaan tyydy siihen, koska länsimaat antoivat Ukrainan tuhon tapahtua, ja ne tulevat antamaan sen tapahtua yhä uudelleen, ja uudelleen, ja uudelleen, kuten ovat antaneet sen tapahtua koko 2000-luvun ajan: Tsetsenia, Syyria, Krimi + Donbas + Luhansk, … Ukraina 2022 on vain pieni lisäys Venäjälle sallittujen asioiden listaan. Listan seuraava bullet point voi olla Suomi 2024.

Vastaan siis kysymykseen 7 “ei”, koska vastaan kysymykseen 8a “ei”, ja koska vastaus kysymykseen 9 olisi tässä hypoteettisessa 8a-skenaariossa esimerkiksi se, että EU ja länsi olisi muuttunut perustavanlaatuisesti, meidän arvomaailmamme olisi järkähtänyt dramaattisesti. Vaikka Suomi jatkaisi valtiona olemassaoloaan, ja vaikka Venäjä ei edes hyökkäisi tänne, kuuluisimme skenaarion 8a jälkeisessä maailmassa sellaiseen yhteisöön (EU), joka antoi todella pahojen asioiden tapahtua Euroopassa 2022 vain siksi, että sitä peloteltiin yhden miehen ja tämän kääpiövaltion toimesta.

Ei ole mitään takeita siitä, mitä se sama mies (tai joku muu mies — miksi ne ovatkin aina miehiä) keksii seuraavaksi vaatia, kiristää ja pelotella. On vain takeet siitä, että me vastaamme pelotteluun samalla tavalla kuin olemme koko 2000-luvun ajan siihen vastanneet: pelolla. Mitä arvoa on yhteiskuntasopimuksella tai unioneilla tai poliittis-filosofisilla ideaaleilla, joita ei uskalleta pitää voimassa, joiden takana ei uskalleta seistä ja joita ei uskalleta puolustaa?

## Synteettiset tuumeet

Niin. Nyt tässä on jo hirveän paljon kysymyksiä koossa, ja aika vähän varmoja vastauksia — vain lisää kysymyksiä. Oma synteesini on tällä hetkellä lyhykäisyydessään seuraava:
- Nykyisen kaltaisen Suomen ja Euroopan, sekä nykyisen kaltaisten suomalaisten ja eurooppalaisten arvojen, säilymiseksi Putinin hallinnon liikkumatila tulee supistaa suurin piirtein mittoihin 2,0 x 0,75 x 0,6 metriä
   - Putinin hallinto on toistuvasti tehnyt selväksi, mikä sen tavoite Ukrainan suhteen on, ja vähänkään suurempi liikkumatila mahdollistaisi Putinin hallinnolle tavoitteensa saavuttamisen
- Suomen NATO-jäsenyys rajoittaa Venäjän liikkumavapauksia sen Suomi-pelikirjan skenaarioissa
- Suomen NATO-jäsenyys tuo Venäjän laajempiinkin kalkyyleihin, esim. Ukrainaa ja post-Ukraina-maailmaa koskeviin, lisää muuttujia, jotka rajaavat Venäjän toimintamahdollisuuksia, koska Suomi (ja siten Suomen kannat esim ETYJ:issä, YK:ssa, EU:ssa) ei ole enää triviaalisti kiristettävissä sotilaallisen tai muun uhan kautta
- Suomen NATO-jäsenyys on lopulta välttämätön, joskaan ei riittävä tekijä Putinin hallinnon liikkumatilan totaalirajoittamisessa

Näiden ajatusteni vuoksi kannatan NATO-jäsenyyttä puhtaasti utilitaristisista syistä. Venäjän hallinto ja sen käsikassarana heiluttelema terroriarmeija täytyy nuijia maan rakoon seuraavan parin vuoden kuluessa, ja Suomi voi vaikuttaa asian toteutumiseen paremmin NATO-jäsenenä kuin sen ulkopuolelta. Se, mitä tapahtuu Putinin jälkeisessä maailmassa — sisältäen kysymykset NATO:n kehityksestä, EU:n oman puolustuksen kehityksestä, jne — on aivan uudenlaisen keskustelun aihe, eivätkä vanhat olettamukset enää kaikilta osin päde. Siksi tällä hetkellä tulevaisuutta ei tule rakentaa vanhojen olettamuksien varaan.

### Nota Bene
_Sivulauseessa mainittakoon, että pidän aika todennäköisenä Venäjä haluavan seuraavaksi koetella NATO:n viitosartiklaa ja todistaa sen paperiksi. Sellaiseen ei tarvita Suomea, oltiinpa me NATO-jäsen eli ei, vaan jokin kylliksi pieni mutta röyhkeä operaatio Puolan tai Baltian alueella riittää siihen. Niin röyhkeä, että se saa Baltian maiden pikkuhousut solmuun, mutta niin pieni, että se ei saa NATOa “aloittamaan kolmatta maailmansotaa ja totaalista ydintuhoa” [kuten Venäjän sotahulluuden pysäyttämiseen nykyään tunnutaan viittaavan], koska demokraattisten, riittävän kaukana Baltiasta sijaitsevien NATO-maiden kansalaiset vastustavat epämiellyttävää ajatusta ydintuhoutumisestaan._
