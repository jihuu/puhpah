## Sodan tuulet

Herman Woukin romaani Sodan tuulet seuraa Yhdysvaltain laivaston komentajan, Victor Henryn, perheen kohtaloita toisen maailmansodan aikana. Kertomus alkaa vuodesta 1939, kun Henry on nimitetty USA:n laivastoattaseaksi Berliiniin, ja se päättyy Pearl Harborin hyökkäykseen.

Wouk kuvaa maailmansodan vaisuja alkutahteja ja sen nopeaa eskalaatiota kammottavan ymmärrettävällä, ahdistavalla tavalla. Sodan tuulten yltyessä ne puhaltavat Victor Henryn perheen hajalleen ympäri maailmaa, joka kytee jo. Saksan hyökkäys Puolaan on kuvattu Henryn aikuisen pojan, Byronin, ja tämän juutalaisen ystävättären näkökulmasta. Hyökkäykseen liittyvä epäusko, kauhu ja lamaannus kouraisevat syvältä. Tapahtumista puuttuu sellainen ylenmääräinen Hollywood-melodraama ja järjestäytynyt tarkoituksen tuntu, joka usein vaivaa sotafiktioita. Sodan alku on kaoottista, epätietoisuus sotkee ymmärrystä asioista, eikä pahinta haluta uskoa todeksi. Juuri tuo inhorealismi on mielestäni tekijä, joka nostaa Sodan tuulet klassikkoasemaan.

Ukrainan sodan aikana, ja jo sitä edeltävinä kuukausina, Woukin romaani ja sen tapahtumat ovat palautuneet mieleeni useasti. En voi välttyä ajatukselta, että elämme jälleen samanlaista historiallista käännekohtaa. Emme halua uskoa pahinta. Haluamme pyrkiä välttämään pahimman toimimalla rationaalisesti, mutta sodan koirat (tai nurkkaan itsensä maalanneet diktaattorit) eivät kuuntele käskyjä. En pääse eroon tuntemuksesta, että sota on jo alkanut. Vielä hetken aikaa meillä, länsimailla, on mahdollisuus vaikuttaa sodan tuulten voimakkuuteen ja suuntaan, mutta kohta ne tulevat joka tapauksessa pyyhkimään yli Euroopan.

Minuun valaa toivoa se, että tällä kertaa akselivaltoja näyttäisi olevan lopulta vain yksi. On vaikea uskoa, että Kiina tai mikään muu merkittävä sotilasmahti haluaisi lyödä tulevaisuutensa vetoa Venäjän voiton puolesta. Mikään ei tietenkään ole varmaa, ja geopoliittinen opportunismi voi käydä sietämättömän houkuttelevaksi monille toimijoille, mikäli Venäjä todella ryhtyy laajamittaisempiin sotilasoperaatioihin.

Lähisukulaiseni lähtivät aiemmin tällä viikolla loma-asunnolleen jonnekin EU:n ulkopuolelle. En voinut välttää tunnetta siitä, että emme välttämättä tule tapaamaan lähiaikoina uudelleen. En kuitenkaan halunnut turhaan huolestuttaa heitä apeilla, pessimistisillä arvioillani maailmanpoliittisesta tilanteesta. On liian hankala tehdä mitään luotettavia arvioita siitä, miltä maailma ensi viikolla näyttääkään.
