## Moraalista

Kun katselen Ukrainan tilannetta sivusta, maallikkona, ahdistun hirvittävästi Venäjän hyökkäyssodan aiheuttamasta tuhosta ja hävityksestä. En pelkästään ihmishenkien, yhteiskuntien tai rakennusten hävityksestä, vaan myös siitä moraalikadosta, joka meitä ympäröi.

On ehkä helppo ajatella, että etiikka ja moraali ovat ihmiskunnalle hyvin myöhäsyntyisiä asioita. Että ne ovat juttuja, joita munapäiset esseistit ja sanojen päälle runkkaavat filosofit pyörittelevät norsunluutorneissaan. Ennen kaikkea on näemmä helppo ajatella, että suurvaltapeli on moraalisesta todellisuudestaan irrallaan oleva Realpolitik-ulottuvuus, jossa operoidaan rationaalisin laskusäännöin ja punnitaan rationaalisia riskejä rationaalisten toimijoiden välisessä rationaalisessa vuorovaikutuksessa, ja kaikki kehiytyy auki kauniiksi, rationaalisen hallituksi kokonaisuudeksi, jossa moraalilla ei ole sijaa.

Kylmän sodan aikakauteen niksahtaneet fossiilit ja heidän kirjoittamansa oppikirjat ulkoa opetelleet politiikantutkijat kuvittelevat, että 21. vuosisadan pelejä pelataan samoilla säännöillä kuin kylmää sotaa. Heidän kyvyttömyytensä ennakoida ja vastata Putinin toimiin on äärimmäisen loistelias, ja samalla äärimmäisen surullinen esimerkki siitä, kuinka hedelmätöntä on yrittää soveltaa 1970-luvun sääntöjä 2000-luvun diktaattoreihin ja heidän konflikteihinsa.

Minua hävettää katsella, kun suurvaltakalkyylinsä pauloissa olevat amerikkalaiset perustelevat itselleen monin monituisin (mutta ei moraalisin) syin, miksi Ukraina on menetetty tapaus, miksi Putinille pitää jättää "off-ramp", ja miksi meidän nyt vain ylipäänsä kannattaisi olla hissukseen lukuunottamatta olkapäältä laukaistavien lähitaisteluohjusten (ja oletettavasti tiedustelutiedon) toimittamista Ukrainalle.

Moraali on kuitenkin perustavanlaatuisempi pelisääntö ihmiskunnan historiassa kuin suurvaltojen Realpolitik tai "offensive realism". Moraalinen ymmärrys on kulkenut mukanamme kymmenientuhansien vuosien ajan, vaikka se on tietenkin muuttunut valtakuntien ja aikakausien vaihtuessa. Kuitenkin juuri moraali on se kulmakivi, jonka päälle olemme voineet rakentaa yhteiskunnat: ymmärrys yhteisistä, jaetuista moraalisäännöistä on mahdollistanut sen, että olemme voineet luottaa naapureihimme siinä määrin, että olemme antaneet henkemme heidän käsiinsä (ja he vastavuoroisesti omansa meidän käsiimme). Moraali yhdistää tuntemattomat ja mahdollistaa syvemmän ymmärryksen ja luottamuksen rakentumisen.

Etiikka ja moraalinen toiminta eivät ole yleviä ideaaleja, joita vain parhaat meistä kykenevät tavoittelemaan. Ne eivät myöskään ole asioita, jotka voi jättää huomiotta ihmisten välisessä kanssakäymisessä. Ne eivät ole käteviä ylimääräisiä paukkuja, jotka voi heittää pelipöydälle tarvittaessa, mutta joita ei tarvitse huomioida suurvaltapolitiikan — tai yleisesti politiikan — kalkyyleissä.

Sopimuksettomassa tilassa, anomian tilassa, moraalittomassa tilassa mikään ei voi kestää, eikä mikään kestävä rakennu moraalittomuuden päälle. Jos emme toimi moraalisesti tänään, huomenna valinnanvapautemme on rajoittuneempaa, ja korjaamme moraalisen leväperäisyytemme satoa. Kun lakkaamme tyystin toimimasta moraalisesti, olemme tuhon tiellä. Ihminen on ennen kaikkea moraalinen eläin; politiikka on vain moraalin emanaatio. Politiikka ilman moraalista pohjaa on vain etujen kahmimista ja ikävien ajatusten välttelyä.

Jos nyt annamme Putinin hallinnon aiheuttaa meille Ukrainan syvyisen, useiden sukupolvien ajan märkivän haavan, meillä tuskin on kovin pitkää ja loisteliasta tulevaisuutta edessämme. Kun Putinin totalitaristinen hallinto lopulta valtaa Ukrainan, salamurhaa tai teloittaa sen demokraattisesti valitun hallinnon, runnoo vastarinnan maan rakoon mattopommituksilla ja termobaarisilla aseilla, kohdistaa siviiliväestöön karmaisevia raakuuksia ja nostaa valtaan itselleen mieluisan hallinnon ja sanelee itselleen mieluisan perustuslain, länsi ja ennen kaikkea Eurooppa vammautuu yhteiskuntana pysyvästi. Saamme ikeeksemme uuden kylmän sodan, paljon vanhaa kammottavamman, ja saamme riesaksemme valtapelien sokaisemat johtajat, jotka ovat valmiit tuhoamaan kokonaisia maailmoja napinpainalluksella, jos heidän kiristysyrityksiinsä ei suostuta.

Lisäksi saamme naapuriimme totalitaristisen hallitsijan johtaman, z-symboliikkaan ja kiilusilmänationalismiin syvemmälle ja syvemmälle uppoutuvan venäläisen, valkovenäläisen ja ukrainalaisen kansan. Me tiedämme jo nyt, mitä *heidän* historiankirjoissaan tullaan kertomaan meistä länsimaista. Tiedämme, mitä *heidän* kirkkoisänsä tulevat heille saarnaamaan meidän rappiollisesta rakkaudestamme homoseksuaaleja ja muita "pervertikkoja" kohtaan. Ja me tiedämme, että kaikki tämä nihilistinen ihmissielun vapauden nutistaminen ja oman vallantahdon pakottaminen miljoonien niskaan ei tule rajoittumaan Venäjän, Valko-Venäjän ja Ukrainan rajojen sisälle. Me tiedämme kaiken tämän, koska se on tapahtunut niin monta kertaa meidän historiassamme. Se on tapahtunut monta kertaa jo pelkästään 1900-luvulla, ja näemme parhaillaan sen tapahtuvan Venäjällä, jossa Stalin-kulttia on elvytelty jo toistakymmentä vuotta samalla, kun olemme valinneet olla moraalisesti hiljaa.

Millainen rooli on moraalittomalla poliittisella kalkyylillämme tulevaisuudessa, jossa naapurissamme asuu ihmisiä nitistävä pahansuopuus? Millainen rooli on 2000-luvun kansainvälisessä järjestyksessä niillä valtioilla, jotka jokaisen 1900-luvun tragedian jälkeen vannoivat "ei enää" ja pystyttivät muistomerkkejä "jotta emme unohtaisi"? Niillä samoilla valtioilla, jotka kokkapuheista ja komeista kivipaasista huolimatta yhä uudelleen ja uudelleen unohtivat, ja jotka antoivat samojen asioiden tapahtua yhä uudelleen ja uudelleen, koska kuvittelivat, että moraalista äärimmäisillä tavoilla joustamalla voidaan saavuttaa turvallisempi tulevaisuus. Meidän roolimme tulee olemaan pellen rooli. Se ei tule olemaan totuuksia kertovan narrin rooli, vaan suurikenkäisen, traagisesti reflektiokyvyttömän sirkuspellen rooli. Pellen, joka kuvittelee, että muut nauravat hänen kanssaan eivätkä hänelle.

Ne ukrainalaiset, jotka eivät alistu Putinin regiimiin, tullaan tallomaan maan rakoon Ukrainassa, ja länteen pakoon päässeet tulevat elämään pakolaiselämää. Heitä tullaan myös käyttämään poliittisen liikehdinnän välikappaleina ja propagandan apuvälineinä, vailla moraalia, kulloisenkin kuvitellun kansallisen edun nimissä. He eivät kuitenkaan unohda, mitä heidän maallensa tapahtui, eivätkä sitä, ketkä antoivat sen tapahtua, emmekä me voi heitä siitä syyttää. Moraaliton toimintamme (tai toimimattomuutemme) synnyttää vihaa meitä kohtaan, ja se synnyttää myös vihaa tavallisia venäläisiä ja valkovenäläisiä ihmisiä kohtaan, Ukrainaan jääviä kohtaan. Se on turhaa vihaa — vihaa joka voitaisiin vielä välttää ja vihaa, joka toimii vain polttoaineena uusiin, entistä suurempiin ja pitkäkestoisempiin tragedioihin.

En olisi uskonut kirjoittavani tosissani outoa moraalisaarnaa vuonna 2022, mutta näemmä niin kävi.
