# Unohduksen helppous

Muistakaa ja dokumentoikaa nämä hetket ja ajatukset jälkipolvia varten. Me annamme parhaillaan Kremlin tehdä kauheuksia Ukrainassa. Se on itsenäinen, 45 miljoonan asukkaan demokraattinen valtio, jonka rajalle on kotioveltani matkaa 911 kilometriä ja 430 metriä.

Putin on kertonut mielipiteenään, toistuvasti, että Ukraina on oikeastaan fiktio. Hänen fantasioissaan itsenäistä, suvereenia Ukrainaa ei ole olemassakaan. Hän on esittänyt selväsanaisen eksistenssiuhkauksen. Toistuvasti. Putinin sotatoimien ja rauhanprojektin jälkeen sellaista Ukrainaa, jonka olemme oppineet tuntemaan, ei enää ole, eikä se enää ikinä palaa.

Miljoonat ukrainalaiset ovat joutuneet lähtemään kodeistaan ja kotikonnuiltaan. He harhailevat parhaillaan kranaattikauhun sekoittamina Euroopassa ja Ukrainassa uutta kotia etsien tai epätoivoisella pakomatkalla kohti rajaa. Tuhannet siviilit ovat kuolleet tai loukkaantuneet. Tämä on vasta alkua: kun Putin alkaa toteuttaa uhkaustaan toden teolla, luvut tulevat moninkertaistumaan.

Ukrainalaiset eivät tule lopettamaan vastarintaansa Kiovan luhistumiseen eivätkä siihen, kun sotarikolliset roikottavat demokraattisesti valitun presidentti Zelenskyin päätä televisiokameroiden edessä, joko kuvaannollisesti mutta yhtä todennäköisesti konkreettisestikin. Tämä on Ukrainan ja ukrainalaisten suurin tragedia: he uskalsivat vastustaa pahantahtoista valloittajaansa. Tšetšeniasta voimme nähdä, kuinka Putinia vastustavalle kansalle käy.

Näiden tapahtumien jälkeen meillä ei ole enää oikeutta muistella toisen maailmansodan ja holokaustin hirveyksiä ja lännen passiivisuutta jälkiviisaina. Emme oppineet mitään.
