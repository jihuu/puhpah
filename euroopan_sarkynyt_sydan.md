# Euroopan särkynyt sydän

Viime viikkoina on julkisuudessa kovin paljon spekuloitu sillä, minkälaisia Putinin kostotoimet NATO-jäsenyyttä hakenutta Suomea kohtaan tulevat olemaan.

En tiedä, hautooko Volodja kummoisiakaan kostotoimia erityisesti juuri Suomen (ja Ruotsin) varalle. Yksi syy tähän on tietenkin se, että Putin ei tunnu olevan kovin hyvä järjestelemään kovin monimutkaisia asioita, minkä hän on ehkä itsekin alkanut ymmärtää nyt, kun Ukraina seisoo edelleen pystyssä sodan sadannen päivän jälkeenkin. Tätä tärkeämpi syy on kuitenkin se, että peluri-Vovaa ei sinänsä kiinnosta yksittäisten pikkumaiden kohtalo, kun hän haluaa suistaa alas äiti-Venäjää ahdistelevan lännen kokonaisuudessaan.

Putinin sijoitukset Eurooppaan ja eurooppalaisiin poliitikkoihin ovatkin poikineet jo sievoisen tilin. Unkarin lisäksi hänen myrkyllinen kärmeskielensä on näemmä päässyt lespaamaan myös esimerkiksi Ranskan ja Saksan hallitsijoiden korvaan, eikä sellaista Euroopan maata taida ollakaan, jossa ei olisi jonkinmoista itävekselillä vedettyä "oppositiota". Äärioikeistoliikehdintä tuskin on aivan neitseellisesti siinnyttä, mutta Putinin etuja palvelee aivan yhtä paljon myös vasemmistosta löytyvät paistit, joilta liikenee ymmärrystä "Venäjän" huolille siitä, että NATO tulee sen etupiiriin huolehtimaan siitä, että koulukiusaaja-Volodjan kärkkymät tappelut olisivat edes vähän tasaväkisempiä.

Myös NATOn yhteisrintama on rakoillut, kun aivan odotetusti esimerkiksi Unkari ja Turkki ovat alkaneet hiekoittaa Suomi-Ruotsin NATO-polkua MILGRADE-sepelillä. Tämä on kolmannen kääpiövaltakunnan ruhtinaalle oikein mieluisa juttu. Olemmehan helmikuun jälkeen saaneet toistuvasti todeta, kuinka Euroopan sairaat vanhat kolonialistimiehet kuten Ranska, ja meidän edellisen natsidiktatuurimme perillinen Saksa eivät ole Venäjän-vastaisessa toiminnassaan pelkästään munattomia, vaan suorastaan laulavat kastraattikuoron soolo-osuuksia Kremlin “hotlineen”.

Eripura ja rakoilevat rintamat ovat kivoja juttuja, mutta ne eivät vielä itsessään riitä lännen suistamiseen raiteiltaan. Uutterana KGB-kätyrinä, salamurhaajana ja yleisenä ihmishirviönä Vova tietää tämän hyvin. Hän tietää myös, että länttä pitää pistää tikarilla sinne, minne se uppoaa loputtoman syvälle, ja missä se aiheuttaa vuosikymmenten ajan märkivän haavan. 

Vladimirille on hyvin tärkeää demonstroida lännen demokratioille, että tässä maailmassa hyvä ei voita, moraalisesta toiminnasta ei saa kiitosta, ja paha palkitaan ylenpalttisen yltäkylläisillä veroparatiisitileillä. Vova tietää, että mikään ei vaurioita ihmismieltä ja -sielua kipeämmin ja syvemmältä kuin se, että ihmiset pakotetaan tekemään moraalittomia tekoja tilanteessa, jossa moraalittoman teon utiliteetti on mitätön, mutta kuitenkin lyhyellä aikavälillä tarkasteltuna moraalisen toiminnan utiliteettia korkeampi.

Vova haluaa, että eurooppalaiset satuttavat itse itseään, koska se tuhoaa meidän taistelutahtomme ja tekee meistä sokeita sille, mikä maailmassa on ihmisille ja ihmisyydelle tavoittelemisen arvoista.

Vova haluaisi kovasti saada meidät tekemään jotakin sanoinkuvaamatonta. Jotakin, mikä saa niin kenraalit, poliitikot kuin tavalliset kansalaisetkin kuvotuksen, voimattoman raivon ja näköalattoman epätoivon valtaan.

Mitähän se mahtaisi olla?

Vova on varmaan painanut vuoden 2015 opetukset tarkasti mieleensä.

Mutta tässä me eurooppalaiset sammakot olemme, oikomassa koipiamme tyytyväisinä luksusporealtaassamme. Me emme hirveästi pakolaiskriisistä tainneet oppia, annoimmehan Venäjän tuolloinkin jatkaa raivotautista riehumistaan Syyriassa. Täältä suloisen lämpöisestä jacuzzistamme meidän EU-johtajamme nyt sitten soittelevat — itsevaltaisen epädemokraattisesti — Putinille ja vaihtelevat hänen kanssaan reseptejä. Yllättävän moni resepteistä tuntuu liittyvän sammakonreisiin, mutta kyllähän gurmandi toisen gurmandin tuntee.

_Kroaak._
